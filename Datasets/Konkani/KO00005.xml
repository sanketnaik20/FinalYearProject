<?xml-stylesheet type="text/css" href="home.css"?><Doc id="kok-w-media-KO00005" lang="Konkani"><Header type="text"><encodingDesc><projectDesc>CIIL-LDCIL Konkani Corpora, Monolingual Written Text</projectDesc><samplingDesc>Simple written text only has been transcribed. Diagrams, pictures, tables and verses have been omitted. Samples taken from page 6-7,34-35,70-71,106-107,140-141,174-175,210-211,244-245,280-281,314-315,334-335 </samplingDesc></encodingDesc><sourceDesc><biblStruct><source><category>Aesthetics</category><subcategory>Literature-Novels</subcategory><text>Book</text><title>mAtayEcO mOga</title><vol /><issue /></source><textDesc><type /><headline /><author>shivarAma kAraMta</author><editor /><translator>yashavaMta pAlEkAra</translator><words>4691</words><letters>13363</letters></textDesc><imprint><pubPlace>New Delhi</pubPlace><publisher>Sahitya Akademi</publisher><pubDate>1994</pubDate></imprint><idno type="CIIL code">86092</idno><index>KO00005</index></biblStruct></sourceDesc><profileDesc><creation><date>27-Aug-2007</date><inputter>T.Renuka</inputter><proof>Rashmi Shet, Unnati Mandrekar</proof></creation><LangUsage>Konkani</LangUsage><ScriptUsage>Devanagari</ScriptUsage><wsdUsage><writingSystem id="ISO/IEC 10646">Universal Multiple-Octet Coded character Set(UCS).</writingSystem></wsdUsage><textClass><channel mode="w">print</channel><domain type="public" /></textClass></profileDesc></Header><text><body><p>पावस ओततना दिबण भायर सरलें आनी पावस ओतता आसतनाच तें माटवांत पावलें. देड कोसाचें अंतर वचपाक तांकां दोन प्रहर चलचें पडलें. पावसा वारें मारता आसतना भिजिल्ले रेंवेंतल्यान चलप सोपें न्हय. आंगावेलें खंयचे खंय पाविल्लें. हातांतल्यान सुटून चार- चार फावटीं सातीं उडिल्लीं. लग्ना घरांत पाव मेरेन ऐताळांच्या हातांत आशिल्ल्या पोंया सात्याचो दांडो मात उरलो. पावसान होळो केल्लो. जांणीं इल्लें घेतिल्लें तांगेले हात, पांय, पोट, मातें सगळें भिजिल्लें. फाटी वटेन मात भिजनाशिल्लें.</p><p>कोणाक आपयल्यार कोणाक आयकूंक येना. चार हातार उबो आशिल्लो मनीश नदरेक पडना. हांगा थंय फाफसल्ल्या गोरवांक एकठांय आंबुडटात तशें दिबणांतल्या लोकांक एकठांय हाडचे पडले. वाजंत्री सगळयां मुखार धांवत येवन चलेकाराल्या घरा पाक्यातळा रावले. मेणा सातें आशिल्ले गिरेस्तागेरचे कोणय दिबणांत आयले नात. पावसान दोळे उगडल्यार ऐताळागेरची घरभरणी येवपा वेळार गेल्यार जालें म्हूण ते लग्नाक येनासतना तांच्या घरांतच रावले.</p><p>ऐताळांली पाद्यपुजा चलेकाराल्या घरा आंगणांत जाली. तशें पळयत तर ती घरा मुखाल्ल्या शेतांत जावपाची. पूण थंय दिंबीभर उदक जाल्लें. इतलेंच न्हय तर घरा मुखाल्लें आंगणय शेता भशेनच दिसतालें. माटोव तर उबून गेल्लो. तरी आसतना आसा तें परिस्थितींत दबाज्यान येवकार दिवपाचें शास्त्र जालें. दिबणकार एकमेकांक मेळ्ळे. दिबणांतले लोक तीन अंकणाचे चौकेर आयले. थंय अर्द जाग्यांत मंटप आशिल्लो. उरिल्लो जागो लोकांनी यो-वच केल्ल्यान पिचपिचीत जाल्लो. थंयच शेंदरेचेर म्हाणाय घालून तांचेर सोयऱ्यांक बसपाक सांगलें. भिजून थपथपीत जाल्ल्यान न्हवऱ्याकय होमखणाचो धग लागलो ना. तो धुंवर, तो वारो, ती पावसाची पिरपीर हेच लग्नाचे मंत्र, शास्त्र आनी पद जालें. लग्ना जेवणा पंगतींत लोक बसून जेवले काय उबे रावनच जेवले तेंय कळ्ळें ना.</p><p>लग्नाचे चारय दीस अशेच गेले. सदां लग्ना माटवांतलें वचप-येवप पावसांतच जातालें. पयल्या दिसा दिबणा वांगडा आयिल्ल्यांतले अर्द लोकय निमण्या दिसा मेरेन उरले नात. चवथ्या दिसा चलेकारागेरचें मानपान जातकच व्हंकलेक घेवन कोडीक वचपाक भायर सरले. पूण तांचें पावसाक कित्याक पडलां? चार भोय, न्हवरो, व्हंकल, आवय, बापूय इतलेच जाण घरभरणी दिबणांत आशिल्ले. तरी घरभरणी जालीच.</p><p>पावसान तशें न्हवरेकाराल्याय घराक सोडलें नाशिल्ले. त्या घरा कडसून थोड्याच अंतरार एक न्हंय दक्षिणेवटेनसून दर्याक मेळटा. अस्तमतेक दर्या आसा. ती न्हंय उदेंते वटेनय व्हांवता. लग्न जाल्ल्या वर्सा दर्याक पिशांतक हुंवार आयिल्लो. तेवटेन मण्णूरांत पुतालें लग्न जातालें आनी हेवटेन दर्यान ऐताळाले सात आठ माड हुमटून उडयिल्ले. दर्या असो पिशांतक जाल्लो आपणें केन्नाच आयकल्लें ना म्हूण कोदंड ऐताळान जाय ते फावटीं उलोवनय दाखयिल्ले.</p><p>हुमरावेलें माप उडोवन नवी सूनबाय घरांत आयिल्ली. घरभरणी निमतान धा वैदिक बामण आनी थोडे सोयरे-धायरे आयिल्ले. सगळ्यांक खोस जाल्या हें दर्याक मानवल्लें ना जायत. वर्साक हजार भर नाल्ल दिवपी माड एकाच दिसांत व्हांवन गेल्ले.</p><p>दुसऱ्या दिसा वांयंगण शेताक आनी तवंश्या पोरसाक मेळून एक बांद घालपाचो वावर सुरु जालो. ऐताळ सहकुटुंब सह परिवार आडो घालपाच्या कामाक लागले. माते धिंकळे रांगेन एकाचेर एक दवरत भोंवतणी चर काडपाचें काम तीन दीस चल्लें. चर दवरिल्ल्यान, आड्यार माती थापिल्ल्यान आनी ताजेर कांटे पसरायिल्ल्यान आडो घटमूट जालो. शेतांत भात घालें. दोन कुणग्यांत कुळीद आनी उडीद घाले. ‘तीळ मात घालचेच नाकात’ म्हूण ऐताळान थारायिल्लें. "म्हाका तिळेल म्हळ्यार सोंसना. तशें चित्रान्न करपाक तिळेल जायच जाल्यार कोणा कडसून अर्द शिदीभर मागून हाडल्यार जाले. दिवे लावपाक उंडेल आसा, गोरवांक चरव जाय जाल्यार उडदाचीं आनी कुळदाचीं रोपां पुरो; तिळाचीं नासत जाल्यार कांय अडचण जावची ना." म्हूण ऐताळान म्हळें. उपकरी करपाक तरी जायत म्हूण सरसोतीन पांच पडभर अळसांदे रोयले.</p><p>कुळीद, अळसांदे, उडीद घाल्यार भोंवतणे आडे घालपाक जाय. शेजारच्या गांवांतले कांयजाण कुसडेपणान तरी गोरवांक सोडटले. उदेंन्ते वटेन न्हंये पलतडेन आसपी म्हसरांक न्हंयचे आलतडेन येवन शेतांत येवपाक वाट मेळची न्हय म्हूण तरी आडे जाय.</p><p>दुसरें पीक जावचे वेळार शेताकडेन वयलेवयर वचून येत वेळ सोंपतालो. बोडको उक्तो उडोवन हातांत एक तोणो घेवन भोंवले बगर सरसोतीक समाधानच नाशिल्लें. कोणाल्याय शेतांत एक वासरूं दिसल्यारय पुरो, ताका कोसभर पैस धांवडावन येवपाची सरसोतीक संवयच जाल्ली.</p><p>तें वर्स ऐताळांच्या नशिबांत एक अडचण घेवन आयलें. भाताक तेन्ना दर आशिल्लो खरो, पूण पीक हातांत यो मेरेन आंगाची हूम गळोवन गळोवन तांचो जीव सामकोच कश्टेल्लो. सुदिरागेरचीं कुकडां भात खायत म्हूण तवश्या पोरसां लागीं वांयंगण शेत रोवपाक वचून तांकां नाका शिव जाल्लें. तांगेलें उदका तळें आशिल्लें वयल्या शेतांत. गेल्ल्या वर्सा वांयगण शेत रोयिल्लें तेवटेन. थंयसून ह्या शेता मेरेन उदाक पावपाक जाय जाल्यार तोटीन तिनशेक फावटी उदाक घालपाक जाय. थंय मेरेन दुसऱ्यालें शेतय नाशिल्लें. हाका लागून आदीं ओतिल्लें उदाक दुसरे फावटीचें ओत मेरेन जमनींत आटून ना जातालें. घालता तितलें उदक जिरतालें.</p><p>इतलीं वर्सा ते दोणीन उदक घालताले. आतां तितलें उदाक पुरो जावचें ना. तोटीनच उदाक घालचें पडटलें म्हूण ताणी एक तोटी तयार केली. चिमणेलाचो रिकामो डबो घेवन ताका तोंडार वांश्या कापट्यो बसोवन ती तयार केल्ली. भायर जाल्ल्या वेळार पारोतीन बशिल्ले कडेन एक राजू केलो. भावान आनी भयणीन तळ्याकडसून शेता मेरेन एक चर काडिल्ली.</p><p>दुसऱ्या दिसा गोपी-चंपीक घेवन पारोती दोंगरार गेली. हेवटेन तळये धडेर भाव आनी भयण दोनूय हातांन तोटी धरून कामाक लागल्यांत. तोटी भरप आनी ओतप एक सारकें चलत आसा. दनपारचें तांणी काम सुरु केल्लें तें सोंप मेरेन एक पार रात जाल्ली. ऐताळांचीं भुजां आनी हात दुखताले. उदक शेता मेरेन पावलें काय ना तें पळोवपाक तीन तीन फावटीं ते वचून आयिल्ले. उदाक पावतलें कशें? तें जमनीर नव्यानच उदक व्हांवत आशिल्ल्यान, चरीच्या पोंता मेरेनय तें उदक पावलें नाशिल्लें.</p><p>दोणीन उदाक घालचे परस तोटीन उदक घालप सोपें म्हूण ते रातीं ऐताळान आनी सरसोतीन थारायिल्लें. आसतनाय, सकाळीं "हातान आतां कांयच काम जायना " म्हूण ऐताळ हाताक तेल लावन घेत बशिल्ले. पैऱ्यान उदाक घालपाचो तांगेलो विचार जावन तीन दिसान एक फावटीं उदाक घाल्यार खूब जालें म्हूण म्हणचे कडेन ते पावले. हें काम भाव करपाक शकचोना म्हूण भयणीक दिसलें. आज पारंपळ्ळी, फाल्यां मण्णूर, परां सालीग्राम अशें एकेक कडेन वचपाचें निमित्त सांगून ते काम चुकोवपाक लागले. तांच्या बदलाक आतां पारोती उदाक घालपाक येवपाक लागली. सुराल्या निमाण्या चल्याक "पोरा, आमगेले गोपीक आनी चंपीक हांगाच चरपाक व्हरुन हाडल्यार तुका पापड दितां " म्हूण तिणें सांगलें. त्या पोराक बामणाले पापड खावपाची रूच लागिल्ल्यान गोरवांक व्हरपाक तो तयार जालो.</p><p>मेवण्याक मुखार चलपाक लावन ऐताळ घराकडेन वचपाक लागले. तांचे फाटोफाट घरचीं बायलां येवपाक लागलीं. मेवण्यामुखार आपणालो अवतार पळोवन घरा पावतासर ऐताळांक लज दिसले बगर रावली ना. "पाट्याक वयर अडकावन दवरिल्ली शेंदरी पातळावन तूं थंय बस. तळये उदकात एक बुडकी मारतां आनी येतां. ह्या अवतारांत घरांत वचना." अशें तांणी म्हळें. मेवणो घरा सोप्यार खांब्याक फाट लावन बसलो. ताणें नदर घुंवडावन पळयलें जाल्यार ताका शेंदरीय दिसली ना वा रंगय दिसलो ना. म्हणटकीर तो जमनीरच बसलो.</p><p>तळयेंत न्हावन सगळ्यां परस पयली सरसोती धांवतच आयली. "आरे, शेंदरी मेळ्ळी ना?" म्हणत भितरले कुडींत आशिल्ली रंगा शेंदरी पातळावन ताका ताजेर बसपाक सांगलें. धांवत रांदचे कुडींत वचून तिणें रान्नीक उजो सानकिलो. तितल्यांत थंय ऐताळ पावले. तांणी आंग पुसलें. परकाळो न्हेसून पुडी डबी काडली. एक चिमटी आपणें घेवन मेवण्या मुखार ती दवरली. "ओ तूं ओडना दिसता." अशें म्हळें. तो ओडना हें जाणा आसतनाय ती डबी ताजे मुखार कित्याक दवरली जायत? ताजें कारण इतलेंच, ती तांगेली सदांची पुडी डबी न्हय. पोकळ बेलफळाक बुराक काडून तंबाकू देंठाची गुड्डी घाल्ली ती तांची सदची डबी. पूण आतां जी मुखार दवरिल्ली डबी आशिल्ली ती आपणें भायर वतना व्हरपाची चिनी मातयेची. तिका रुप्याचो कांठ आशिल्लो. वयल्या धांकण्याकय चांदीचो मुकूट आशिल्लो. ती व्हडय आशिल्ली आनी रंगाचे शेंदरेर दवरल्यार बरी सोबताली.</p><p>"बाळांतराचो त्रास चड जालो? आंगार बी चड गेलें ना मूं? भूgरगो कसो आसा?" म्हळ्ळी चौकशी चलता आसतनाच सरसोतीन पांय धुवपाक उदक हाडलें. एका पेल्यांत ताक आनी पोटार कापडा वेळार केल्ल्यांतली पापड-वडी एका ताटलेंत दवरली. तिजे फाटोफाट पारोतीय आयली. "भुरगो कसो दिसता- आवय भशेन, काय बापाय भशेन?" तिणें विचारलें. "आतां तें कशें कळटलें सांग? तांबडो पिटकुळो कसो आसतलो ." ऐताळान म्हळें.</p><p>"पिटकुळो कसोच आसचो ना. तिका पळयल्यार भुरगो आंगान बरो जातलो अशें दिसतालें. हें तर तिजें पयलेंच बाळांतपण. म्हणटकर पिटकुळो कसो जायत?" सरसोतीन विचारलें.</p><p>"भुरगो गोरो धवो जावन, आंगानय बरो जाला. माथेंभर केंस आसात. दिसपाक मात कोणा सारको दिसता कोण जाणां! म्हाका कळना. हांचे सारकोय आसत." मेवण्यान म्हळें. पापड-वडी खायत हांसत, मजेंत ते उलयताले. एक खीणभर पारोतीलें मन अस्वस्थ जालें. ती रांदचे कुडींत गेली. "म्हज्या नशिबांत पुताचो योग बरयलो ना देवा!" म्हणत काळखांत बसून रडली. मागीर कितें दिसलें कोण जाणा, तिणें मनाक सावरलें. "चलो जाला. फाल्यां अमरदेवाक नाल्ल-केळीं दिवपाक विसरपाक जायना." म्हणत ती भायर आयली. इतल्यात तिका आनीक एक विचार . सत्यभामेक बाळंटेराचो त्रास कितलो जालो कोण जाणा? आपणें चवकशी करपाक जाय आशिल्ली अशें दिसून ती सोयऱ्याकडेन आयली. "त्रास बरेच जाले आसतले न्हय?" तिणें ताका विचारलें. "जाले आसत." ताणें शिटूकसाणेन जाप दिली. बायलांक जावपी अणभवाविशीं ताका कळटलें तरी कितें? तरी ताणें अदमासान जाप दिल्ली.</p><p>सांज जायत आयली. "बाप्पान राती मेरेन घरा पावपाक सांगलां. घरांत दादलो मनीस दुसरो ना. हांव आतां वतां." ताणें म्हळें. पूण ऐताळान सोडपाक जाय न्हय? "बरो धंदो तुगेलो. बरी खबर घेवन आयिल्ल्यान गोडशें जेवन वचपाक जाय. अशेंच वचप म्हळ्यार कशें? सकाळीं हांवय वांगडा येतां. आतां कसली ताकतीक आसा?" म्हळें.</p><p>"ना.गेल्याबगर उपाय ना..." ताणें गणमणत म्हळें.</p><p>हे वटेन लच्चा पारोती कडेन खूब उलयत जरी उरतालो तरी ती मात घरांत आसतना हेरांक दिसपा इतलो ताजेर मोग करनाशिल्ली. घराचो देणपो हुपून भायर पावतकच लच्चा आनी पारोती हांचें बरें चलताले. आपणाल्या पोटांत एक चलो भुरगो जाल्यार जातालो म्हळ्ळी इत्सा भागोवपा इतली माया ती ताजेर ओतताली. लच्चाक सत्यभामा ही नांवापुरती आवय आशिल्ली. दीस वतां वतां सत्यभामेक ही चिंता चड सतावपाक लागली. घरांत बसून पुताक खेळोवपाक राम ऐताळाक वेळ मेळनाशिल्लो. सांजे घरा आयल्या उपरांत ते ताजे कडेन उलयताले. लच्चा व्होडाम्माच्या फाटल्यानच उरता हें ते पळयताले. ताका सांगूनय उपयोग जावचो ना हें ते जाणा आशिल्लें. सत्यभामा आपणाली व्यथा घोवा कडेन सांगनासतना कशीं रावत? "फाल्यां सुबीय व्हड जावन व्होडाम्मा फाटल्यान लागल्यार हांव बाळांतपणाचे त्रास सोंसपाकच म्हूण जाली." म्हणटाली. ऐताळांकय तिचें चिंतेची खोलाय कळटाली. पूण तांतूतल्यान वाट काडप तांकां जमनाशिल्लें. लच्चाक चार जावन पांचवें वर्स लागलें म्हणटकर हांतल्यान सुटका मेळपाची एक वाट तांकां दिसली. "लच्चालें शिक्षण जावपाक जाय न्हय? ताका मल्पे लागीं आशिल्लें सरकारी शाळेंत घालपाक जातलें. चलो आज्याल्या घरांत वाडल्यार ताका बरी देखय मेळटली " म्हूण सत्यभामेन सुचयलें. ऐताळाक पुताक सोडून रावपाचें मन नाशिल्ल्यान "इतले बेगीन कसली ताकतीक ?" म्हणत ते दीस काडतालें. भुरग्याक पांच वर्सां पूर्ण जातकच एक दीस सरसोतीन, "अण्णा, हे नवरात्रीचे प्रतिपदेक आमगेल्या शंकर अय्यगळाल्या मठांत लच्चाक धाडपाक जाय. चोरडाक श्रीगणेश आनी पाढे तरी शिकोवपाचे नाका? पारंपळ्ळी वासदेव सावकाराल्या भुरग्यांक कुंदापुरांत, काय उडुपींत इंग्लीश शिकपाक धाडटात खंय- लच्चाक इंग्लीश-बिंग्लीश नाका. भागवत, रामायण वाचून सांगपाक कळ्ळ्यार पुरो." म्हळें. ऐताळान, "तुका गडबड कसली सरसोती? लच्चाक अय्यगळाल्या मठांत धाडपाक हरकतना. पूण एक पांयार उकंड्यां बसोवप, वांकोवन रावोवप आनी चिंचे शिरटीचे मार खावप हे ख्यास्तींक लागून भुरगीं थंय चार दीसय टिकपाक शकनात" म्हळें.</p><p>"कितें! शंकर आमगेल्या घरांतल्या भुरग्यांकय मारतलो!"</p><p>"ताका कोणालोय भुरगो जाल्यार कितें? पैर शीनमय्याल्या ओरटाक झाडार वांकोवन दवरिल्ल्या वेळार तो वयल्यान सकयल कांट्यांत पडलो. ही आकांताची खबर तुवें आयकली ना? शीनमय्यालो राग म्हूण उणो तर? मठांत वचून "तुजो पांयच मोडटां" म्हूण ताणें अय्यगळाक तापयलें खंय. "तुज्या पुताक तूंच शिकय" म्हूण ओरटाक ताणें मठांतल्यानच धांवडायलो . पूण आतां परतो तो चलो मठांत वचत आसा. करतलो कितें? दुसरे कडेन शिक्षण घेवपाचें आसल्यार मण्णूर मठांत वो न्हंय पलतडेक आशिल्लें सरकारी शाळेंत वचपाक जाय. व्हाळा पलतडीं सदां वचून येवप ल्हान भुरग्यांक कशें साध्य जायत?"</p><p>"तशें जाल्यार उजो लागूं ताका. तें बरप ना जाल्यार तितलेच गेले. बरोवन वाचून कितेंच जावपाचें ना. तें सगलें सावकाराल्या भुरग्यांक. हाका तुजे भशेन आठ अष्टक कळ्ळ्यार पुरो. तुजे उपरांत भटपण करपाक कोणतरी जाय न्हय?"</p><p>आयिल्लें दिबण परत गेलें. मेणो पडुमुन्नुरच्या घरांत परत पावलो. तातुंतल्यान तिका उखलून हातुळणार न्हिदयली. म्हातारेक घरघर लागली. तिगेले जिणेंतली हुनसाण न्हिवली. मादप्पय्या शंभर पटीन जाणटे दिसपाक लागले. राम ऐताळ ल्हान भुरग्याभशेन जाले. त्या दिसा थंय जावं हांगा दिसनाशिल्लें एकच तोंड म्हळयार लच्चालें!</p><p>आजी सोंपली हें आयकून सुब्बीक आकांताचें वायट दिसलें. "म्हजें नशीबच फुटकें!" म्हणत ती खोळशेवन रडली. "तुका भुरगो जाल्ल्यान तिगेली निमणी इत्सा पूर्ण जाली न्हय!" म्हूण सरसोतीन तिजें समाधान केलें.</p><p>राम ऐताळांनी नातवाचो बारसो केलो आनी थंयच्या बाराव्या खातीरय धांवपळ केली. एक सुख दुसऱ्या दुःखात विरगळून गेलें. हांसत वयर सरिल्लें समुद्राचें पाळ वयर सरिल्ले परस चार पटीन जोरांत सकयल आपटून माती कोंचावन समुद्रा तळांत व्हरता ते भशेन तांची खोस फुल्ली आनी बावली. "आतां हांव एकटेच कशे दीस सारतले?" म्हळ्ळो विचार तांकां आयलो. "म्हाकाय कितें कमी पिराय? साठांपरस चड . ह्या संसारांतले मायेंतल्यान मोकळो जावपाचो वेळ येवचो ना काय?" म्हूण मदीं मदीं विचार करतनाच तांकां लच्चाली याद आयली. "खंय तो?" म्हळें. पारोतीन येवन "थंय आसतलो. थंय आज्याल्या दुःखावेळार लागीं तरी उरतली " म्हळें. तेन्ना ऐताळांक आजेल्या मरणावेळारय तो थंय दिसलो नाशिल्लो हाजी याद आयली. "आजेक सूख दिवन जालें, आतां तो आज्याक सूख दिवपाचो आसा! उपकाराची जाण नाशिल्लें सुणें तें" तांणी म्हळें. तांच्या कळवळिल्ल्या मनाक समाधान दिवपाक पारोतीन बरोच यत्न केलो.</p><p>तातूंतच सरसोतीन "अण्णा, जितले बेगीन जातले तितले बेगीन लच्चालें लग्न कर. ह्या संवसारांत कोणालोच नेम ना" म्हळें.</p><p>"तूं पिशें सरसोती. आमकां लागूनच हो संवसार चलता?" तांणी म्हळें. शिवाय "ह्या गिमांत लग्नाचो प्रस्तावच नाका" म्हूण वेल्यान म्हळें. खूब दिसा उपरांत आज्यागेरसून लच्चा आपणाल्या घरा आयलो. सप्तका भितर रजा सोंपून शाळा सुरु जाता. वचचे पयलीं दुडवां खातीर तरी बापायक मेळ्ळे बगर निर्वाय नाशिल्लो. तरी राम ऐताळांनी तो आसा म्हळ्ळें लक्षांत घेतलें ना. तांचें लक्ष आपणा कडेन वचपाक जाय म्हळ्यार इराद्यानच तो मुद्दाम दिसाक आंट-धा पटी शीनमय्यागेर वचून येवपाक लागलो. शीनमय्याल्या तोंडारय मिरयो पडपाक लागिल्ल्यो. पूण तांचो आवाज, गडगड, तसोच आशिल्लो शिवाय व्हाळा पलतडची जमीन तीन हजार रुपयांतच राम ऐताळान भितर घालून घेतिल्ली पळोवन तांका पिशें लागिल्ले भशेन जाल्लें. तांकां राम ऐताळ आपणालो व्हड दुस्मान सो दिसतालो. तांच्या वायंगण शेता कुडक्या भोंवतणचीं शेतां सगळीं आपणें घेतिल्लीं. जाय ते दीस हें चलत आयिल्लें. शेताचो निमाणो कुडकोय हातात आयलो. शेतांत भर घालपाच्या निमित्तान तांणी तीन वर्सांत आपणाली जमीन हातभर उबार केली. चवथ्या वर्सा थंय कवाथे रोवन मुंडकाराक एक खोंप बांदली. त्या वर्सा पावसाळ्यांत ऐताळांक भोंवतणी कोट बांदिल्ल्याचो अणभव आयलो. तांगेल्या शेतांत वचपाची वाटय बंद जाल्ली. पावसांत तांगेलें शेत एक तळेंच जाले. "पळोवया, रामाक कशेंय कोर्टात हाडटांच. नाजाल्यार तो म्हजे पांय धरपाक येवं दी" म्हूण शीनमय्या हट्टाक पेटिल्लो. आपणालें शेत रोवपाक जाय जाल्यार राम ऐताळांक कोर्टांत दावो करचोच पडलो. तांचो नाका-तुरो तो! "हायकोर्टांत जालें तरी पळोवनच सोडतलों" तांणी म्हळें. पूण आपणालो दुस्मान जाल्ल्या शीनमय्यागेर वचूं नाका म्हूण आपणें सांगिल्लें आसूनय लच्चा तांगेर वचत आसा म्हळ्ळें मात ऐताळांक सोंसना जाले.</p><p>नागवेणीन किळांच मारतनाच दोळे बंद केल्ले. कांय वेळ मेरेन कांय ना जावन पडली. भोंवतणी सगळीं जमलीं. तिगेल्या दोळ्यांक उदक लावन वारो घालो. एका कोनशाक बशिल्ली वैजीण लागीं आयली.</p><p>मध्यानरात जाता म्हणसर सगळ्यांचीं तोंडां मोगरे भशेन फुल्लीं. नागवेणी पुरो जावन न्हिदली. तिका चलो जाल्लो. एक वर जालें तरी तिगेल्या तोंडांतल्यान उतर फुटलें नाशिल्लें. मुखार बशिल्लें सरसोतीन "बाये " म्हळें. तेन्ना भुरग्यान किळांच मारली. त्या कुकुल्याचें रडणें आयकून नागवेणीलें तोंड हांश्यान फुल्लें. "देवा सायबा!" म्हळें तिणें "हय पुता, देव व्हड. कोणेंय हात सोडलो तरी देव हात सोडना" म्हूण सरसोतीन म्हळें. त्या उतरांतलो अर्थ कितें ते समजल्ल्यान नागवेणीन "तशें म्हणूं नाकात, तेय घरा येतले" म्हळें.</p><p>दुसऱ्याच दिसा ही बरी खबर बरयिल्ले कागद केरळा गेले. तातूंत "बारश्याक येवपाकच जाय " म्हळ्ळी मागणी आशिल्ली. परतून दुसऱ्या दिसा नागवेणील्या सांगण्या प्रमाण लच्चाक तारय केली. नित्राण जावन न्हिदिल्ले कडेन आसतना नागवेणी कुशींत रडत आशिल्ल्या गुलाबी कुकूबाळाक पळ-पळोवन खोस भोगताली. स दीस जाल्ले. सगळीं जाणां तिजें भोंवतणें बशिल्लीं. घरांत कितें कात तें पळोवन येतां म्हूण त्याच दिसा नागवेणीली सानाम्मा ऐरोडी गेल्ली. दनपारचें सगळ्यांनी जेवन जाल्लें. चोरडूं दोळे धांपून न्हिदिल्लें. नागवेणी थंड आड पडिल्ली. तिणें कुशीक बशिल्ल्यांचे कडेन पळयलें. उपरांत ल्हवू "त्या दिसा हांवें किळांच मारिल्ली ..." म्हळें.</p><p>"हय धुवे, तशें केन्ना केन्नाय जाता. त्या दिसा तुका भंय दिसलें?" सरसोतीन विचारले.</p><p>"हांव हांगा नाशिल्ली. तुगेली किळांच आयकून आयलें" सत्यभामेन म्हळें. "तुका कितें दिशिल्ले भशेन जालें?"</p><p>"तशें कांय दिसलें ना. सानाम्मा कितें तरी सांगपाक सुरुवात करताली. ती सांगतली म्हूण भियेली."</p><p>"हां,’फाटल्या पंता’ म्हळ्ळें अशें कितें आयकल्लें. कितें तें धुवे?"</p><p>नागवेणी हांसली. "तुमी नकळंत, हो म्हगेलो दुसरो गुरवाचार. आदले पंता तीन म्हैन्यारच ..." म्हणत फाटली याद जावन ती रडली. ती तशी रडतच रावली. सरसोती आनी सत्यभामा कांयच नकळ जाल्ल्यान नागवेणीलें तोंड पळयत. "रडनाका धुवे, देव तुगेलो हात सोडचो ना" म्हळें. तांकां ही खबर सामकीच नवी आशिल्ली. "आमकां कोणें कांय सांगलें ना!" अशें तांकां दिसले. थोडो वेळ जातकर नागवेणीन "सानम्माक विचारात, ती सगळें सांगतली. म्हाका सांगपाक तोंड येना" म्हळें.</p><p>सानाम्मा ते रातीं आयली. फाटली खबर सगळी तिणें सांगली. घोवाक लागून तिका जाल्ली पिडा, गर्भ पडिल्लो, उपरांत तिका आयिल्ले सीकपण हें सगळें तावेळार सांगले. आनी "ह्या पंता आपणालें चोरडूं जगतलें काय ना म्हळ्ळें भिरांतेन ताणें किळांच मारली आसतली " म्हूणय सांगलें.</p><p>ह्या उतराक सरसोतीले एकच सांगणें आशिल्लें. "तूं कितेंय सांग धुवे, ही बायलांची जीण! फाटल्या जल्मांत खंयचें खंयचें पाप करुन आयिल्लीं आसतलीं कोण जाणा. हो नरक भोगपाकच आमचो जल्म आसता; सुखाक न्हय."</p><p>आवयन रामाक मांद्रेर न्हिदयलें. तीं दोगांय घरकामाक लागलीं. रामाक न्हीद लागली. दनपार जावपाक आयली. कामांत आशिल्ल्या दोगांकय चल्याक उठोवपाक जाय अशें दिसलें ना. नागवेणी गोट्यांतले काम सोंपोवन न्हावन आयली. भितर रांदचे कुडींत वचचे पयली मांद्रेर न्हिदिल्ल्या रामाक पोरसुवपाची इत्सा जावन ती थंय गेली. कपाल पोरशिलें. तें तापिल्ले भशेन दिसलें. ‘हें, भास आसतलो!’ म्हणत आंगाक हात लायलो. आंग तापिल्लें. तिका तें खरें दिसलें ना . मांयन सांगिल्ले गजालीक लागून आपणाक भासच जालो अशें ती समजली. तरी उलयली ना. रांदन पेटोवन आदन दवरून आयली. "चल्याक वाऱ्या बादा जाली आसतली. कोणालो तरी दोळो लागलो आसतलो" म्हूण एक दवलो रान्नींत घालो. तो तापून तांबडो जालो तसो ताज्या तोंडा कडेन हाडून उदकात बुडयलो. वाफ भायर सरली. हून वाफ लागतकच चल्यान दोळे उगडले. "आमा, कितें करता? म्हूण रामान विचारलें. "पुता, उदाक सळसळायतां" आवयन जाप दिली.</p><p>"सळसळावप कसलें?</p><p>"मागीर सांगतां पुता. तुका जोर आयला. न्हीद ओगी."</p><p>अशें सांगून ती भितर गेली. मीठ, मिरसांग हाडून चल्या तोंडा भोंवतणे उंवाळून ते तिणें उज्यांत उडयले. तशेच आदनांत तांदुळ घालून मांयक कळयनासतना उपाध्यायागेर वट्टलांवां पानां हाडपाक गेली. ताजो रोस काडून पुताक दिवपा खातीर म्हूण तिणें वच्च्या वेळार राम न्हिदिल्ले कडसूनच दोळे उगडून पळयतालो. "आमा, आमा" म्हूण ताणें आपयलें. कोणूच येना. "आमा" म्हूण तो व्हडान वदरलो. पोटाक भूकय लागिल्ली. चल्यान वदरिल्लें आयकून सत्यभामा धांवत आयली. तागेलें तोंड पळयतनाच तिजो आवरो उडलो. लागीं वचून चल्याक हात लावन पळयल्यार तो हात झुप्प करुन फाटीं आयलो. "हांवें येवजिलें तशेंच जालें!" म्हूण तिणें ओंठ चाबले. तिगेलें हड्डें धडधडपाक लागलें, तोंड बावलें. "आजे, आमा खंय? पोटाक भूक लागल्या" रामान म्हळें. चल्याक एकट्याकच सोडपाक मन जायना जावन ताका घेवनच ती रान्नी कडेन आयली. तांदळा कण शीत जावन उदकांत नांचताले . "शिजली तशी थोडी पेज लायतां, पुता " म्हळें. तोवेळ मेरेन तिजें धैर्य सगळेंच ना जाल्लें. ती एक सारकी रडपाक लागली. "आजे, रडटा कित्याक?" म्हूण बाविल्ल्या तोंडान चल्यान तिका विचारल्यार आजेक तोंड खंय सुटटा? हें पळोवपाक नागवेणीय पावली. वडट्टलांवां पानां तिगेल्या हातांत आशिल्लीं. पिशे भशेन ओंठ मुखार करुन रडपी मांयचेर तिगेली नदर गेली. "मामे, तुमकां पिशें लागलां? आंग मातशें तापल्यार कितें जाता खंय! हांवें ताजो खतखतो काडलो. दृश्टय काडली. वडट्टलांवां पाना हाडल्यात पळया. तीं तापोवन थोडो रोस कपलाक लायल्यार जोर वचनासतना रावता?" म्हळें. रामान "आमा, आजी रडटा कित्याक?" म्हूण विचारलें. "कसलो तरी कोयर तांगेल्या दोळ्यांत पडलो" म्हूण तिणें जाप दिली. "मामे, तुमी भुरग्या परस ल्हान?" म्हूण नागवेणीन मांयक विचारलें. "न्हय धुवे, म्हाका म्हज्या फाटल्या कर्माची याद जाता" तिणें म्हळें.</p><p>रातीं सपनां विरयत मेळिल्ले शांत न्हिदेन तांकां वयले वयर अळंग भोंवडायलें. सुक्र उदेतनाच बच्ची उठून घरा गेली. आदल्या दिसा सांजे सुकोवन काडिल्लें भात कांडून तिका तांदुळ करपाचे आशिल्ले. ती घरा येवन पदां म्हणत आसुडपाक लागली. नागवेणीक आनी रामाक त्या दिसा शारांतले भशेन कडक न्हीद लागिल्ली. पयलीं गांवांत सक्काळ फुडें जाग येताली. तशी येनासतना सात वरां जातकर तांकां जाग आयली. उठपा वेळार हवेंत फरक पडिल्लो. थंड वारो व्हांवतालो. उदेंन्तेक सूर्य उदेल्लो. पूण अस्तमतेचें मळब काळ्या कुपां-कांबळेन धांपिल्लें. राम भायर आयलो तेन्ना वयर उदेल्लो रामबाण पळोवन ताणें "आमा, आमा थंय पळय!" म्हणत व्हडान आवयक आपयलें. "आमा, आतां दर्यार वचया. थंय आतां भोव बरें दिसता आसतले" म्हूण परत परत सांगपाक लागलो. "पावस आयल्यार पुता?" आवयन दुबाव उक्तो केलो. "आनिकूय मजा जातली" चल्यान म्हळें. ताका घेवन ती आवाऱ्यार गेली. समुद्र मळबा रंग घेवन काजळेवन न्हिदिल्लो. वयर कुपांचें व्हडलें छप्पर. मदीं सात रंगांचें वांकिल्लें तोरण. खंयच्या तरी देवाल्या लग्नाक वरुणदेवान माटोव घाला काय असो तो देखाव दिसतालो.</p><p>दोगांनीय समुद्रार येवन तो देखाव दोळ्यांक समाधान जामेरेन पळयलो. एक दोन थेंबे पडून वत वयर सरता तशे मळब काळो रंग सोडून तांबशा रंगाचें जालें आनी उपरांत गोबरा रंगाचें जालें. निमाणें सुर्याचो धग सगळो आपणाकडेन घेवन तें मळब आंग हुलपावपाक लागलें. नागवेणीन "कोण जाणा, आज सकाळचेंय वत खर लागता! वचया पुता" म्हळें.</p><p>घरा येतना वाटेर रामान "आमा, आमी हें घर सोडून मंगळुरा कित्याक गेलीं आमा?" म्हूण विचारलें. "पुता, आमकां हांगा कोण आसात? सगळें सोंपलें" म्हूण फाटली याद उस्तून काडली. मांय, आत्या, मांव सगळ्यांची खबर सांगली. ‘तांची’ खबर मात सांगली ना. रामान आपूण जावन "बापूय परतून घरा येवपाचो ना? आतां खंय आसा?" म्हूण विचारलें. तिणें बेजारान "पुता, ते सारके आसल्यार आमी कोणागेरय रावचें पडतालें?" म्हळें.</p><p>उपरांत ती चल्याक घेवन ऐरोडी गेली. नागवेणीक आपणाल्या घरा वो दर्यावेळेर परत येवपाक जालें ना. नारायणमय्यान "पळोवन आयली धुवे घर? तो गेल्ले वर्सा आयिल्लो खंय. ओरटालें बदीक सगळें ताका लागूनच वाटेक लागलें अशें लोक म्हणटात. फट कितलें, खरें कितलें कोण जाणा! पूण दोगूय एकठांय आसात. मैसूर ,बेंगळूर जावन आतां विजयनगरांत हॉटेल घालां खंय" म्हळें.</p><p>"ओरटालीं बायल भुरगीं?"</p><p>"तिका तुजीच गत जाल्या. घोवान हांगा कितेंच शिल्लक दवरलें ना, थंय बी आपोवन व्हेलें ना. अशें जावन ती बापायगेर वचून पडल्या खंय. थंय तांकांच पोटाक ना. तातूंत ही आपण्याल्या तीग भुरग्यांक घेवन गेल्ल्यान तांचीय तीच अवस्था जाल्या. हँ हँ! शीनमय्यालो एक ओरटा, राम ऐताळालो एक लच्चा! चिखलांत रेड्यांची जोडी जमिल्ले भशेन!" म्हळें. "धुवे, तुका मंगळूर कशें दिसता? आमगेल्या भिकाड्ड्या गांवापरस खंयचोय गांव जायत असो दिसना? हांगची किटकिट, झगडीं, लोकांली भानगड ... तें आनी सांगपाचें न्हय."</p><p>"कितें कोण जाणा, थंय आसल्यार एकय दीस म्हाका घरची याद चुकना. सानबाप्पा, हांव एकटेंच आशिल्लें जाल्यार कोडींतच रावन अशें दिसता. पूण राम हांगा रावन करतलो कितें? ताज्यान रोवप, कापणी बी करून दीस काडपाक जायत?"</p><p>पयल्या दिसा मंदर्ती मेळाचो खेळ जालो. मंदर्ती मेळांतलो नामनेचो हास्यगार वेंकप्पा सुब्बी आत्यालो मुंडकार आशिल्लो. राम ऐताळाल्या नातवाल्या लेक्चराक ताणेंय प्रोत्साहन दिलें. दशावतार पळयत राम खोस भोगत आसतना खेळांतलो मारुतीचो वेश घालून वेंकप्पा आयलो. ताणे "हें पळयात, आतां यादव कुलांतले सोरो पिवन वाटेक लागल्यात. कृष्णा, तांगेलो उद्धार करपाक कोणाक तरी धाडून दी " म्हणत हास्यपीठिकेन रामाल्या भाशणाक जाय तशें वातावरण तयार केलें. तेन्ना एक वर मेरेन तीग देशभक्तांनी रंगभुंयेर येवन भाशण केलें. तांगेलो आवेश, निर्धार, आनी उलोवपाची तरा पळोवन गांवच्या लोकांक अजाप जालें. राम उलोवपाक रावलो. ताका कसलेंच भान उरलें ना ! ताणें उलोवन जालें तशें हास्यगारान तागेल्या गळ्यांत फुलामाळ घाली. लोकांनी जोरांत ताळयो मारल्यो. कलियुगांत पयलेच खेपे "गांधीकी जय " म्हळ्ळो आवाज त्या आवाऱ्यांत हुंवाऱ्या भशेन घुंवलो.</p><p>बच्चीलो घोव काळ बशिल्ले कडसून उठून, पाना कवळ खायत "तें बरें आसा. लेक्चर आयकून तुमी ‘जै ‘ म्हणचेंय योग्यच जालें. पूण धनी म्हणटात तशें सांगचें.’मोगेरांनों, सोरो-बिरो पिवपाचो सोडपाक जाय’ म्हूण. ताजें कितें करतात?" म्हळें. उपरांत ताणे "हांव हांगाच आण घेतां. हाजे मुखार हांव तो घेवचो ना म्हूण." तें आयकतकच रांपणकारांतल्या कांय बुदवंतांकय उमेद आयली. "आमी कितें मडीं तर? गांधीन सांगलें म्हणटकीर आमी तांचे परस व्हड तर!" तांणी म्हळें आनी शंभर दोनशीं लोकांनी त्या दिसा सोरो पिवपाचें सोडटां म्हूण आण घेतली.</p><p>दुसऱ्या दिसा पडुकेरे रांपणकारांची पाळी आयली. तेवूंय आण घेवपाक फाटीं उरलें नात. तिसऱ्या दिसा पितल्यांचें आगर म्हणटात ते गांवचे मुण्णूरकारय मुखार आयले. त्या दिसा दुट्टो यक्षगान खेळ! खेळा आवेश आनी सोरो सोडपाचे सर्तीत उणे पडचे न्हय अशें दिसून मद्यपान त्यागाचो दबाज्यान सुवाळो जालो.</p><p>खेळ सोंपोवन घरा वतना काळ, तौड, गौळी, गोविंद हांणी आपणाली आण सार्थक करपाक समुद्रा वेळेर सिद्दु पुजारील्या माडांक बांदिल्ल्यो सगळ्यो मडक्यो फातर मारून फोडल्यो. त्या दिसा सांजे तागेल्या सोऱ्या गादयेर वचून ताणें हाडिल्ले सोऱ्या कळशे सगळे न्हंयेंतल्या मिठा उदकांत ओतले. सिंद्दु पुजारी काचाबूल जालो. ते रातींच धांवन वचून ताणे ब्रह्मावर पोलीस ठाण्यार तक्रार दिली.</p><p>ते रातीं साकून तांबडे फेटे घाल्ले पोलीस तांगेल्या आनी भोंवतणच्या गांवांत भोंवले. गांवांत वता थंय लोक फुतफुतपाक लागले. हंगारकट्टे काँग्रेसीक उमेद येवन दिसाक चार चार सभा जावपाक लागल्यो. त्या वेळार आमगेलो नागण्ण मास्तर खादी घालपी मनशाल्या वासाकय उबो रावलो ना म्हळ्ळे वेगळें सांगपाक जाय अशें ना. कितेंय जावं रामाक मात आपणें म्हान काम केलें आनी अस्तमतेचे दर्यादेगेवेल्या गांवांतल्यान सोऱ्या राक्षसाक ना केलो म्हळ्ळो अभिमान दिसलो.</p><p>तांगेल्या गांवांत पोलीस जाय ते पटी येवन गेले. जे दिसले त्या दोगचार जाणांक भिसडायले. सिद्दु पुजारीन फुडाराचो विचार करून अमक्यानच आपणाली लुकसान केली अशें नांव घेवन सांगपाचें धैर्य केलें ना. हे घडणुकेक लागून तागेलो उणो जाल्लो व्यापार वाडलो तर नाच, उलट गिरायक नाशिल्ल्या तागेल्या सोऱ्याक फुकट गिरायक मात मेळ्ळें. पगडेकारांक सोऱ्या सरबराय करत पुरो जाल्लो तो तोंड धांपून ओगीच पडलो.</p><p>विलायतेंत "रौंड टेबल" बसका जावची थारावणी जाली. आतां गांधीजी ब्रिटीश सरकारा कडसून झोंपय मारून स्वतंत्रताय हाडटलोच अशें आमगेल्या तरनाट्यांक दिसतालें. "एक पटी स्वतंत्रताय मेळ्ळी रे मेळ्ळी, दुसऱ्या दिसा साकून कोयतो हातोडो आमगेलें ध्येय" रामान थारायिल्ले. पूण गोल बसकेक लागून राष्ट्रीय चळवळ गुटलावपाचो प्रसंग आयलो. महाप्रळय करपाक भायर सरिल्ली सत्याग्रह चळवळ थंड जायत आयली. हांगा एकटो थंय एकटो अशे कांय जाण मात टकल्यो फिरयताले. प्रभातफेरीत म्हणपाचीं पदांय आयकूंक येना जालीं.</p><p>तीन म्हयने सोंपत आयले. रामालो खिसो रिकमो जावपाक आनी चड दीसनाका आशिल्ले. अशेच दीस सोंपून काम मेळना जाल्यार, आपणाचेर कामधंदो नासतना अन्नाक म्हारग जावन कंगाल जावपाची पाळी येतली अशें ताका दिसलें. एक दीस ह्याच विचारांत शारांत भोंवपाक गेलो. चमकून बेजार येवन चौपाटी समुद्रा वेळेर येवन बसलो. थंयची रेंव मद्रासांतले रेंवे भशेन नाशिल्ली. मुखाल्ले दर्या उदाक घाण घेवन येत आशिल्ल्यान आपणालो निजाचो हांसो वगडावन बशिल्ले. शारा कडेन येवपी त्या समुद्राक गाज नाशिल्लो. मस्तेपणय नाशिल्लें. पावसा उदकाचे जोरगतीन खदोळ जाल्ल्या तळ्या भशेन आशिल्लो थंयचो समुद्र. पूण थंय वेळेर बशिल्ले लोक मात उलोवपाच्या भरांत उत्साहान आनी उमेदीन नाचताले. इतले लोक आसतनाय कोणालीय वळख नाशिल्ले भशेन थंय बसपाक जातालें. समुद्राचीं तांक नाशिल्लीं पाळां पळयत राम तसोच त्या लोकांमदी बशिल्लो. काम करनासतना आपणें ह्या शारांत दीस काडप साध्य ना. संगीत शिकोवन जालें तरी थोडो पयसो मेळोवचो तो विचार करतालो. ताणें आवयक कागद बरयनासतना म्हयन्या परस चड दीस जाल्ले. तिका कितें म्हूण बरयतलों? कसली आशा तिका दाखयतलों? तागेल्या फ्रेंड्स रुमांतले इश्ट वर्स, दोन वर्सां परस चड मुंबयंतच लोंबकळटाले. "आयिल्ल्या एक दोन म्हयन्यांत काम मेळटा? आमगेली अवस्था पळय! कांय ना म्हळ्यार एक वर्स तरी तुवें हांगा रावचें नाका?" असो ताका उपदेश करताले. काम नासतना, ऑफिसांच्या दारांत भीक मागत भोंवपाक इतलो दीर्घ काळ लागत अशें ताका दिसूंक नाशिल्लें. आतां तें प्रत्यक्ष अणभवन जाल्लें. आतां बोटीर बसून नीट गांवचो रस्तो कित्याक धरचो न्हय? वचपाक तरी आतां पयसो आसा. मुखार तोय ना जाल्यार...! म्हळ्ळो एक विचार आयलो.</p><p>खूब वेळ विचार करून, घरा वचपाक लागलो. वाटेर खंयची तरी जायरात ताणें पळयली. मुखाल्ल्या सप्तकांत मुंबयंत एक चित्रा प्रदर्शन आसा अशें ताजेर आशिल्लें. मैसूरांत पळयिल्लें दसरा चित्र प्रदर्शन ताका आवडिल्लें. तें प्रदर्शन पळयले उपरांतच आपणें गांवा गेल्यार जालें अशें ताणें थारायलें. तें सप्तक यो मेरेन तो सहनशीलतायेचो आगर जाल्लो. "केन्ना येतलो एप्रील म्हयन्यांतलो पयलो दीस! चित्र प्रदर्शन उक्ते जावपाचो दीस!" म्हणत आशिल्लो. दीस येनासतना रावता? त्या दिसा राम चित्र प्रदर्शनाक आयलो. ‘टाउन हॉलां’त सगळे तरेचीं चित्रां हाडून प्रदर्शनाक दवरिल्लीं. त्या दिसा दनपारां बारा वरांचेर प्रदर्शनाक आयिल्लो राम सांजे मेरेन थंयच आशिल्लो. आपणा कडेन तितल्या पुरतेच पयशे आसात हें जाणा आसूनय तीन दीस मेरेन तेंच चुकनासतना येवन पळयतालो. आपणें ल्हानपणातलें चित्रां काडपाचें पिशें कित्याक सोडलें, अशें ताका मनांत दिसत आशिल्लें. परती ती कला शिकपाचो विचार ताणें प्रदर्शनांतल्यान येतना घट्ट केलो. "हांवें खंयचे तरी कला विद्यालयांत शिकपाक वचचें? एक दोन वर्स ताजो अभ्यास करप." अशेंय ताका दिसलें. पूण ताका कसलीच सोय नाशिल्ली. ताज्यांत तितली सहनशक्तय नाशिल्ली.</p><p>तीन दीस मेरेन हें पिशें घेवन तो माटुंगांतल्या सगळ्या व्हडांल्या घरांत वचून येवपाक लागलो. शारांत काम सोदून पुरो जाल्लें. दर एका गिरेस्तालें अशें दिसपी घरांत वचून दारार मारतालो. तें उगडल्यार ‘संगीत शिकोवपी जाय ?" म्हणटालो. हेंच ताजें काम जाल्लें. हाजे भशेन असलें काम पयलीं कोणें केल्लें काय ना कोण जाणा, पूण एक सप्तक भर ताणें केल्लो हो यत्न फुकट गेलो ना, ‘मुखाल्ल्या आयतारा सकाळींच येयात. तुमगेलें गावप आनी वाजोवप आयकून सांगतां" अशें एक घरांत सांगलें. ताणें आपणाल्या इश्टा कडसून एका दिसा खातीर एक व्हायोलीन हाडून घेतलें.</p><p>कशेंय जावं, आयिल्लो पावस आयलो तसो रोखडोच ना जालो. अर्द वर पडिल्ल्या पावसान दर्या ओतो येवन व्हांविल्ले भशेन उदक जाल्लें. दोंगुल्ल्यां मदलें शेत तळ्या भशेन दिसतालें. तळें कशें दिसपी उदकांत तांबडेल्लें मळब आनी तळटमाड उरफाटे जावन पडबिंम्बीत जाल्ले. अशी थंडाय दिवपी सावळेचो खेळ थंय आशिल्लो जाल्यार सामखार अस्तमतेचो दर्या आपणालो आवेश पळोवन आपूणच हांसत उडक्यो मारता अशें दिसताले. राम हेवटेन सैमाची थंडसाण आनी तेवटेन सैमाचें रौद्ररूप तेळून पळयतालो. ती रात ताणें मोन्यानीच काडली. ताजे नदरे सामकार ते सांजे पळयिल्लो दर्या आनी उदाक, आदल्या दिसा सांजेचें तें सपन नाचतालें. दुसऱ्या दिसा सकाळी तो घरांतले चौकेर बसून कागदां रंगयतालो. देंवचारा भशेन आशिल्ले चार तळटमाड जमनी वेल्यान मळबाक चिरताले. हांसपी कुपां पडबिंम्बीत करपी विशाल हारसो पांयां सामखार पातळिल्लो. पिशांतक जावन हांसपी रौद्रावतार घेतिल्लो दर्या पाळांचो दोंगर ताजे पलतडेन दिसतालो. फाटल्यान मळबार, भांगरा उजवाडाचो खेळ मांडिल्ल्या सूर्याली करामत दिसताली. आवयन जेवपाक आपय मेरेन तागेलो पिशोलाचो खेळ चलतालो. नागवेणी पुताल्या हाताची अपूर्बाय दंग जावन पळयतच राविल्ली.</p><p>तागेलें काम सोंपलें. "आमा, जेवपाचें जालें? आतां वेळ कितलो जालो?" ताणें विचारलें. मध्यान जावन गेल्ली. पुताक न्हावपाक सांगून तिणें शीत वाडलें. न्हावन येवन सपनांत जेविल्ले भशेनच तो जेवलो. जेवता आसतना "आमा , आज जालें पळय म्हगेलें चित्र! हें तिका धाडून दिवपाक जाय" रामान म्हळें.</p><p>जेवन जालें तशें ताणें कमराक परकाळो गुटलायलो; पैरण घाले. "आमा, आतां एक दोन दीस जरा भोंवन येतां."</p><p>"मंदर्तिक काय कितें?"</p><p>"थंय जाल्यार थंय. फाल्यां न्हय, आज साकूनच गिमांतली रजा सुरु जाल्या. वचून येवं...? आजच परतो आयल्यारय आयलों" रामान म्हळें.</p><p>चल्यालो लहरी सभाव ती जाणा जाल्लीच! "जायत" तिणें म्हळें.</p><p>रामान कोडींतली संगमा वटेनची वाट धरली. थंयसून पडमुन्नूराक गेलो. शानभोगान ताका बरो येवकार दिलो. "तें सगळें मागीर पळोवया. एक काम आसा. म्हज्या वांगडा तुमी ब्रह्मावराक येवश्यात?" तांकां रामान विचारलें.</p><p>"रजिस्टर करपाचें? आनी खंयची जमीन घेतली?" तांणी विचारलें.</p><p>वतां वतां सांगतां..." रामान जाप दिली.</p><p>शानभोग उठले. दोगूय जाण उलयत गेले ते ब्रह्मावरच्या नागपय्यागेर. तांगेल्या दारांतल्यान भितर सरतनाच आंगण झाडत आशिल्ली तांगेली चली सरस्वती दिसली. हांकां पळोवन सान्न उडोवन बाजून येवन रावली. शानभोगान "बापूय आसा ?" म्हूण तिका विचारलें. "आसा, चौकेर आसतले" तिणें जाप दिली. दोगीजाण भितर गेले. नागप्पय्याली शानभोग कडेन फाटीं धरून वळख आशिल्ली. "ओ हो! अपूर्व योग शानभोगांचो! कितें, तुमगेलो गांव सोडून ह्या गांवाक पावले न्हय...!" नागप्पय्यान हांसत विचारलें. वांगडा रामय आशिल्लो. ताका पळोवन कोण तो कळ्ळो नाशिल्ल्यान "हे कोण? खंय आयिल्ले? तानेक हाडूं?" म्हूण तांणी विचारलें. शानभोगान हांसत "नागप्पय्या, एक आंकडो सांगात" म्हळें.</p></body></text></Doc>