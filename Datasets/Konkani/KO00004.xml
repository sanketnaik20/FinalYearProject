<?xml-stylesheet type="text/css" href="home.css"?><Doc id="kok-w-media-KO00004" lang="Konkani"><Header type="text"><encodingDesc><projectDesc>CIIL-LDCIL Konkani Corpora, Monolingual Written Text</projectDesc><samplingDesc>Simple written text only has been transcribed. Diagrams, pictures, tables and verses have been omitted. Samples taken from page 6-7,16-17,30-31,46-47,60-61,76-77,90-91,104-105,120-121,136-137,150-151 </samplingDesc></encodingDesc><sourceDesc><biblStruct><source><category>Aesthetics</category><subcategory>Literature-Novels</subcategory><text>Book</text><title>gAMThavala</title><vol /><issue /></source><textDesc><type /><headline /><author>dEvidAsa kadama</author><editor /><translator /><words>2766</words><letters>7678</letters></textDesc><imprint><pubPlace>Goa</pubPlace><publisher>Jait Prakashan</publisher><pubDate>2006</pubDate></imprint><idno type="CIIL code">86091</idno><index>KO00004</index></biblStruct></sourceDesc><profileDesc><creation><date>24-Aug-2007</date><inputter>T.Renuka</inputter><proof>Rashmi Shet, Unnati Mandrekar</proof></creation><LangUsage>Konkani</LangUsage><ScriptUsage>Devanagari</ScriptUsage><wsdUsage><writingSystem id="ISO/IEC 10646">Universal Multiple-Octet Coded character Set(UCS).</writingSystem></wsdUsage><textClass><channel mode="w">print</channel><domain type="public" /></textClass></profileDesc></Header><text><body><p>’कालच अर्दो मायतो मोडून मेर लायल्या भोळयावेल्यान हाडिल्ल्या मातयेची मेर ती! मातशें आदळल्यार सुदीक फस्स करून घेपो वयतलो..! अजून सुकून घट जालीना ती...! घट जातकीर शेणमाती सारोवंक जाय...!</p><p>’ना, गे, कांयच जाले ना मेरेक! म्हजोच मात पांय दुखलो.’</p><p>रेणून आपणाली दाव्या पांयाची बोटां सांसपिलीं.</p><p>’...अशें तरेन धावल्यार पांय आदळचो ना आनीक! आदळचोच तो!’</p><p>रेणू ओग्गी भितर गेलें.</p><p>सालात पावतकीर परतून एक फावट ताणें पांयांची बोटां बारीक सांसपिलीं.. ‘कांय जालें ना! देव पावलो!...’अशें म्हणत तें न्हणयेंत गेलें. भाणातल्या उदकान बरो साबू लावन हात घश्टून धुयले. आनी स्कर्टाक हात पुसत वासरेर येयलें...</p><p>हुनी कुरकुटांत हात घालून कुलूप-चावी भायर काडटाली.</p><p>’...खंय गेल्लें गो ?’ तिणें परतून विचारलें.</p><p>’खंय ना!’</p><p>’खंय ना, म्हणटा मुगो तें! कितलें फावटीं सांगचें गो तुकां? हुनेचो आवाज मातसो वयर चडिल्लो.</p><p>’तिणें, ‘मातसो हात लाय गो बाय’ म्हण्टकीर लावचो पडलो ना !’</p><p>’हय, हय, हेरांक मदत करून जाय तितलें भलेपण जोड तूं...! घरांतलीं कामां मात तशीच भोंगू, पडूं पाड! आसांत न्ही करतलीं हुनी आनी अण्णा...!’</p><p>रेणू कांयच उलयलें ना. तकली सकयल घालून ओग्गी रांदचे कुडीत गेलें. कुरकुटांतलो पेलो घेयलो. बासदार दवरिल्ल्या उदकां मडकेंतलें उदक घेवन गटगटीत पिलें. न्हाणयेंत वचून पेलो धुयलो. परतून हाडून कुरकुटांत दवरलो. आनी भायर वासरेर येवन, गोंयांवटेनच्या पयसुल्ल्या दोंगरांदिकेन पळयत ओग्गी कदेलार बसलें.</p><p>’उगडास आसा मुगो...! अण्णान वदोळ कितें सांगिल्लें..? अगळांक शिरी लावंक जाय म्हूण सांगिल्ले मुगो...?</p><p>’आं!’</p><p>आतां ताका उगडास येयलो आनी तें सट्ट करून कदेलावेल्यान उठलें. ताका भावान अगळांक शिरी तोपूंक वचुया म्हूण सांगिल्लें पुणून तें विसरुनच गेल्लें.</p><p>’अण्णा गेलो...?’</p><p>तो उठून उबो रावलो. बायल आनी भयण येतात काय म्हूण तकली वयर करून सुलूस घेयली.. पूण कोणच ताचे दिश्टीक पडूंक ना.</p><p>मागीर तो तसोच पोरसांतल्यान भायर येयलो. मुखावेल्या धुळ्याल्या शेंतात पांगळया रामान जोत बांदिल्लें... ताणें सादयलें, ‘एऽ रामाऽ, आजून जोत सोडले ना अशें...! वेळ सुमार वयर येयलो मरे...’</p><p>’हय रे. थोऽडेशें उरलां. कितलीं वरां जालीं आसतलीं...?’</p><p>भालचंद्रान सूर्यादिकेने उदेतेंक पळयलें आनी अदमासानच सांगलें, ‘णव-साडे णव जालीं आसतलीं...’</p><p>’तूं कितें करतालो ?’</p><p>’तळें खणटालो पोरसाचें’</p><p>’आर... आर... मम्... मम्...’ बैलाचे फाटीर ल्हव ल्हव बडी लायत रामान नांगर घुंवडायलो.</p><p>’तुवें आयज जोत बांदलें ना..?’</p><p>’बांदिल्लें.’</p><p>’जालें तुगेलें इबुण्ण पुराय...?’</p><p>’ना रे! वयल्या आडयेतलें खंडीभराचें आसा अजून.’</p><p>’हैक्क. वच बेगीन बेगीन..’ बैलाचे फाटीर एक रप्प करून बडी ओडत रामान जोत आमुडलें... ‘बाये + + + आळशी. नांगर ओडूंक रडटा.. वागा तोंडात घालूक जाय व्हरुन...’</p><p>’रामाऽ, तुजो एक बैल मेलो खंय न्ही...’</p><p>’हय रे.. देखूनच ह्या आळश्याक बांदचें पडलें. काय बरों भांगरासारखो बैल म्हगेलो!’</p><p>’कितें जालें तर ताका...?’</p><p>’कोण जाणां! कळ्ळेच ना. कितें सांगू.. मांगराक बांदून दवरिल्लो. सकाळी फुडें उठून पळयल्यार मरून पडला ..’</p><p>’व्हडल्यान बीन (सर्पान) हाफुडलें ना मूरे..’</p><p>’जाणां कोण...! आसत सांगू नजो...!’</p><p>’बेजार मूरे बशिल्लेकडेन..’</p><p>इतल्यान फाटल्यान अनसुया येयली. तिचे तकलेर शेणाचो चोबो आनी हांडीर बिंदलो आशिल्लो.</p><p>हुळगे वचचेली तांबडी एस. टी. येवन थांबली. दोग तीग जाण बसींतल्यान देंवले. त्या तरनाट्या वांगडा थंय दोग तरनाटीं चेडवां आसलीं. तीं सगळीं बसींत चडलीं. तांचे फाटल्यान भालचंद्रय चडलो.</p><p>बस सुरु जाली...</p><p>सादारण देड वरांनी बस हुळगा पावली.</p><p>बसीतल्यान देंवन भालचंद्र बद्द हुळगे धक्यार येयलो.</p><p>हुळगे आनी केरवडीचे मजगतीं काळी न्हंय व्हांवताली. भर दनपारचे काळी न्हंयचें उदक रुप्या भाशेंन झगझगतालें. कोणेंतरी रुपें भर भरुन हाडून उदकार उडयिल्ल्यावरी.</p><p>मुखावेल्यान केरवडी वटेसून होडी येताली...</p><p>भालचंद्रान मनात म्हळें, हांगा एक पूल बांदूक जाय आशिल्लो. बरें जाताशिल्ले येवंक वचूंक.</p><p>होडी धक्याक लागतकीर होडयेंतले लोक भुरभुरीत देवले आनी धक्यावेले होड्येंत वचून बसले. तांचे वांगडां भालचंद्रय ल्हवूच वचून बसलो.</p><p>’होड्येंत बशिल्लीं कांय बायलां पचपच करून कितें कितें उलयतालीं. भालचंद्राक बेठीच तांची तिडक मारली.</p><p>सुर्या आता सामको तकलेर येयिल्लो. ताचीं किर्णां मस्तकाक ताप दितालीं. भालचंद्रान हातातलीं पिशवी बेठीच तकलेर धरली... शेतांत नांगराचो फाळ माती दोशीवटेन सारत वयतल्याभाशेन होडी चुरचरीत, उदक कापत केरवडी धक्यावटेन वयातली.. भालचंद्र भोव मज घेवन ते होड्येची चाल पळोवंक लागलो. निमाणेकडेन ती धक्यालागी केन्ना पावली कळ्ळेंच ना.</p><p>भालचंद्र होड्येंतल्यान देंवून चलत नयावाड्यार भावोजील्या भयणीच्या घरा येयलो. भावोजीली भयण लीला दारार तांदूळ आसुंडेटर बशिल्ली. थंयच मुखार एक सुणें गोठिल्लें. तें भालचंद्राक पळोवन व्हडाव्हडान भोकूंक लागलें.</p><p>भालचंद्राक अचकीत पळोवन ती बेगोबेगीन उठली... ‘यो यो.’ तिणें म्हळें.</p><p>’सुणें बीन चाबना मूं....?’</p><p>’ना. कांय करना तें...’ म्हणत तिणें ‘हेडत’ करुन सुण्याक बगलेन धांवडायलें. ‘यो यो भितर यो..’ म्हणत ती भितर गेली.</p><p>जोतीं दारात काडून दवरुन भालचंद्र वासरेर येयलो.</p><p>मागीर ताणें येवजिलें, दीस-रात शेतां- भाटात घोळटल्याचें रुपडें अशें जायना जाल्यार कोणाले जातलें...! हांव पळय, कसो जालां! पयली मिलेट्रीत आसतना हांव असोच आशिल्लो ? रजेर येयिल्लो तेन्ना, वाटेन वयतना लोक पळयत रावताले.. हांवें अनसुयाक दोश दिवप समा न्ही! आदीं तें अशेंच आशिल्लें? तागेली धाकटी भयण येयिल्ली. आपल्या व्हडल्या भयणीक पळोवन, ‘ताई, कितें दशा जाल्या गो तुजी..!’ म्हूण रडलें. आतां सुदीक खंयच्यान तरी काम करुनच येयलां आसतलें....</p><p>’कितें केलें सकाळीं..?’ ताणे मुजरत जाणून घेवंकच विचारलें.</p><p>’वयले आडयेंत घुत्यार सुरिचो जवड इतलो जाड पडिल्लो. हाडलो बरगून. न्हाणये जळावां जातलो. आताच येयल्यां हांव.’</p><p>’रेणु गेल्लें तुजें वांगडा...?’</p><p>’हय, एकलें कशें वचूं...? उबारुंक कोणूय नाका?’</p><p>’खंय गेलें रेणू आतां...?’</p><p>’खंय म्हूण कितें विचारतात....? मातशें मेकळें आसलें, काय सुटलें तें वाड्या.. पंचायती करुंक.. हांवूय सांगनां ताका कांय! ताका कितेंय सांगूक लागलें, काय रोखडीच वाड्यावेलीं काना शेळोवंक लागतात. हुनी लागली चलोवंक म्हण्टात. आनी ही तुमगेली भयण कमी..? गांवभर सतायतां म्हूण सांगत भोंवतां. थोडें नांव वायट जालें ना म्हजें गांवभर.. देखुनच म्हाका माया ना ताचेर!... हांवूय मनीसच!.. म्हाकाय मन आसा!...’अनसुयान तुणतुणे सुरु केलें.</p><p>’मुजरत तुगेलें नांव वायट करुंक सांगना गो ! ल्हानपणासावन तें अशेंच! ताच्या तोडांत तीळ तिगना. मनान सरळ आनी सदळ तें ! कितें लिपोवंचें, कितें दाखवचें कळना! लोक ताचो बरो लाव घेतात...’</p><p>’...पुणून वचून बसूंकच जाय कित्याक लोकांगेर...? अशे तरेन वेळ काळ नासतना वचून बसप बरें...? तें कितें आतां ल्हान...? म्हजें परस पांच वर्सांनीच ल्हान. चोवीसावें मूं ताका...? आपूण वाडिल्लें चेडूं, लोक नांवां दवरतलें. नसतें उलयतलें, हेंवूय कळना म्हळयार...? तुमी कांयच विचारनात ताका...?’</p><p>’भालचंद्राक दिसलें, अनसुया सांगतां तेंवूंय फट न्ही. आतां ह्या नसत्या वेळार खंय गेलां तें? जेवची खावची वेळ ही! लोकांगेर वचून उलयत बसचे परस ओग्गी पुस्तक घेवन बसल्यार अभ्यास जावचो ना? परिक्षेक पास जावंक मेळचें ना? व्हदळ हें एस. एस. सी. नपास म्हूण कळटकीर, कितें केलें ते बायलेन...? कितलो याण जालों हांव! हें बरें शिकिल्लें आसल्यार, म्हजी परिस्थिती तशी जाता आशिल्ली?</p><p>’उलवचें इल्लें काम आशिल्लें तुमचे लागी.’</p><p>’बरेच काम मरे...?’</p><p>’हय बरेंच’ अशें म्हूण श्रीकांत कांय खीण ओगी रावलो. ताच्या मनात येयलें, दिवाकराल्या आज्याकडेन म्हादेवदादाकडेन उलोवया काय हांचे लागी...? म्हादेवदाद येतापसून वाट पळया म्हण्टा? मागीर ताका दिसले कित्याक बेठेंच? हांचे लागी उलयल्यारुय एकूच ते. तरीय ताणे विचारलेंच ‘म्हादेवदाद येतलो बेगीन गोरवांक बांदून...?’</p><p>यमून मावशी मातशी अडखळली. तिका कितें सांगचे म्हूण कळ्ळेंना... मागीर ल्हवूच म्हणूक लागली. ‘सांगूक जायना. गोठ्या खंयच्यान भायले भायर खंय गेल्यार गेलो. तांगेलें आसता न्ही तें, तीनसांजचे इल्लें ‘गुट्ट’ करचें...’</p><p>’हय हय’ म्हणत श्रीकांत हांसलो.</p><p>’कितें उलयता गे तूं...? आयज ताका सोमार न्ही ? आयज तो नुस्तें लेगीत घरात हाडना.’ दिवाकरान याद करून दिली.</p><p>’हय रे बाबा! हय! म्हाका पापणीक यादच ना! आयज सोमार ताका! ‘थंय’ वचचो ना तो!’</p><p>मागीर श्रीकांतान येवजून सांगलें, ‘आसूं, तो येता तेन्ना येता! आमी उलोवया...’ पुणून ताका खिणभर कशें सागचें म्हूण कळ्ळें ना ... ‘हांव हाका येयिल्लो...’ इतलें उलोवन तो थोपलो. मागीर मातशी उसरपत घेवन ताणें म्हळें, ‘...विश्रांतीबाय लग्न करता खंय दिवाकराक अंदूं...?’</p><p>’अं.. अशें म्हण्टालें तें पयर येयिल्लें तेन्ना!’</p><p>श्रीकांतान दिवाकराकूच विचारलें, ‘दिवाकर जाता रे अंदूं...?’</p><p>तो लज्जेलेसो केलो. मिशांतूच हांसलो. पुणून कांयच उलयलो ना. ताचे तोंडावेले भाव मात हयकार कळयताले.</p><p>यमुनमावशेन श्रीकांताक विचारलें, ‘तुगेलो कोणूय आसा...?’</p><p>’हय, म्हणूच येयिल्लो’</p><p>’कोण रे?’</p><p>म्हगेली मेवणी आसा न्ही...’</p><p>’ती हांगा येयल्या, ती न्ही..’</p><p>’हय, हय. एकूच मेवणी म्हाका.’</p><p>’जाणां.’</p><p>ते सगलें पळोवन हुनेन म्हळे, ‘बरें केलें, दोन वायंगणां आनी एकूच दुदी हाडलो तो सगलींच स वायंगणां आनी तीन दुदी आशिल्ले ते! म्हगेल्या आईगेर म्हाका ते दोनूय दुदी आनी वायंगणां धाडूंक जाय...’</p><p>अरे देवा! रेणून मनांत म्हळें, ‘आतां एकूच दुदी आनी दोन वायंगणां उल्ल्यात थं... आतां कितें करप....? उरिल्ली खंय गेलीं काय म्हण्टली! शेवतूमावशेक दिली म्हळ्यार आनीक दवरची ना! चिंतनासतनां, येवजिनासतनां कितें म्हूण दिलें हांवें...?</p><p>’मागीर वचून हाडचें पडले ते सगलें. सांजे तुगेलो भाव वयचो आसा कारवार!’</p><p>रेणूक हड्ड्यात धड्ड जालें. ताणें मनांत म्हळें, हांव पडलें आतां तरासांत! ह्या शेवतूमावशेक आयजच येवंक जाय आसलें...?</p><p>’भावोजी, यो, यो बस.’ भावोजीक पळोवन कदेलावेल्यान उठत रेणून म्हळें.</p><p>श्रीकांत ‘हुश्श ‘ करत कदेलार बसलो. बोल्सातल्यान लेंस काडून चेऱ्ह्यावेलो घाम पुसलो.</p><p>’घरांत कोण ना गो?’</p><p>’आसां. हुनी आसा.’</p><p>’आनी अण्णा?’</p><p>’गोठ्याकडेन गेला.’</p><p>’हुने, भावोजी येयला.. म्हणत रेणू भितर येयलें.’</p><p>अनसुया मदल्या सालात शेंदरी पातळावन ताचेर निकतीच आड पडिल्ली. तिका मातशी झळपणशी लागिल्ली. भावोजी येयला म्हण्टकीर ती उठली, आनी बसली.</p><p>’बस म्हण...’</p><p>’बसला. बसला.’ भावोजीन भायल्या सालांतल्यान सांगलें.</p><p>ती उठून भायर येयली.</p><p>’अचकीत दनपारचें अशें...’</p><p>’दनपारचें म्हळ्यार...’ तो मातसो अडखळलो, ‘भालचंद्रालागी मातशें उलोवचें काम आसा...’</p><p>’घरां सगली बरीं आसात मूं?’</p><p>’हय, हय. तशीं बरीं आसात... तुमी सगलीं ?’</p><p>’बरीं आसात.’</p><p>’म्हाका मातशी ताकतीक आसा. भायलेभायर अंकोला वचूंक जाय.’</p><p>’अंकोला कित्याक?’</p><p>’आईक दाखोवंक त्या पंडिताकच घेवन येतां. तिका मातशे चड जालें. त्या पंडिताच्या वखदान बरीं आशिल्ली तीं!’</p><p>’पाड पडिल्ली बळ्ळीक ती!’</p><p>’हूं’</p><p>’हांका घेवन वयता...?’</p><p>’ना. ना. ताका ह्या कामांपासत व्हरचो नां हांव!’ मातशी उसरपत घेत ताणें ल्हवूच म्हळें, ‘ताचेलागी निराळेंच काम आसा! ताका एक रकाद दिवचो आसा!’ ‘गोठ्याकडेन गेला. आपोवंक धाडू...?’</p><p>’अंबू बेगोबेगीन वचून अं ऽ त्या घरांतल्यान तांबयोभर उदक घेवन यो चल.’ वाटे कुशीक, थंयच लागीच्या वाड्यावेल्या एका घराकडेन शेवतू मावशेन बोट दाखयलें.</p><p>’अनसुया, उठ! सावळेंत वचून बस, उठ!’ राधेन अनसुयाल्या खाकोळांत हांत घालनू तिका उठयलीं. आनी थंयच्यान लागीच्या एका आंब्यां ताळ्येमुळांत व्हरुन बसयली.</p><p>अंबू ताकतिकेन एक उदका तांबयो घेवन येयली. तिचे फाटल्यान एक गोरीशी बायल येयलीं.</p><p>’कितें जालें...?’</p><p>’काय ना, मातशी घुंवळ येयली.’</p><p>राधेन अनसुयाक तांब्यातलें इल्लें उदक पिवयलें, इल्लें उदक तागेल्या दोळ्यांक लायलें. इल्लें ताळयेर थापलें. ‘काल तूं म्हाका उलटी येयिल्ल्याभाशेन जाता म्हण्टाले न्ही गो...?’</p><p>’हय.’</p><p>’आयज जाल्लें तशें....?’</p><p>सगळ्या बायलांनी एकामेकांल्या तोंडाकडेन पळयलें. शेवतूमावशेन मुखार येवन विचारलें, ‘अनसुया, न्हाल्लें केन्ना गो तूं...?’</p><p>’म्हाका तोच दुबाव गे... म्हयनो जावन गेलो... धा पंदरां दीस चड गेल्यात...’ अनसुयान त्यावूय स्थितीत लजत सांगलें हे सांगतना तागेल्या तोंडार एक आगळीच सया मारताली. एक आगळें गुपीत फुटून भायर सरतल्यावरी तोंडांवेले भाव दिसतालें.</p><p>’जावं बाय, जावं! सगल्यांल्याच तोंडातल्यान उतरां फुटलीं.</p><p>’अशें आसल्यार, कित्याक येयिल्लें गो तूं...? राधेन लागींलागी धपकायलेंच.</p><p>अनसुया कांयच उलयली ना.</p><p>’तिसरें जायच आसल्यार, रेणूक धाडलें ना कित्याक...?’</p><p>’तागेली परिक्षा लागीं येयल्या न्ही गो...’</p><p>’परिक्षा...?’ अशें म्हणत राधा व्हडान हांसलीं. ‘कितलें फावटीं बसलें, पास जावंक जालें ना! आनी आतां कित्याक ती परिक्षा?’</p><p>राधेली ही उलोवणीं हेर बायलांक मानवलीं ना. ती सगळीं ओगी रावलीं.</p><p>अनसुया ल्हव ल्हव पुराय सावशीद जाली.</p><p>अनसुया आतां सावशीद जाल्ली पळोवन, शेवतू मावशेन ल्हवूच विचारलें, ‘अनसुया, बरें दिसता गो आतां...?’</p><p>तिणें तकली हालोवनच ‘हय ‘ म्हूण सांगलें.</p><p>’या म्हणटा आतां?’</p><p>’हूं.’</p><p>अनसुया उठून उबी रावलीं.</p><p>’तुगेली वल्ली हांगाच आसुंदी. रेणू येवन व्हरतलें मागीर...’</p><p>आयज दोन दीस जालें. हुनेन अन्नाचो कण लेगीत उश्टिलो ना. दोळे उकतें करून तिजेर नदर लेगीत घालूंक जायना, कितलीं सोबीत दिसताली हुनी! येद्दो व्हडलो कुंकूम लायताली. हांवें एक फावट म्हणिल्लें, ‘हुने तूं जाण्ट्यां बायलां वरी येद्दो व्हडलो कुकूम कित्याक लायता गे ? बरो सोबीत इल्लोसोच लाय मुगे!’ तेन्ना तिणें म्हणिल्लें, ‘म्हगेल्या तोंडाक आनी रुंद कपाळाक व्हड कुंकूमच बरो सोबता. आतां ते रुंद कपाळ पळयतल्याक खावूंक येतालें. पुरायच उक्तें उक्तें दिसतालें. रेणुल्या पिशेंमनाक दीस, तिजेसरी वचचें, कंड्यातलों कुंकूम घेवन, पयलेच्या भाशेंनच येद्दो व्हडलो कुंकूम त्या कपालाक लावंचो, आनी म्हणचे, ‘हुने हें कपाळ अशें दवरिनाका गे...!’</p><p>अण्णा वांगडां पयलेच फावट तिका पळोवंक गेल्लें तेन्नातर ती कितली सोबीत दीस. आंगान घसघशीत. घोटिल्ली! गोरी गोरी! लांब फातयेर आबोलेचो सोर सोडिल्लो. तिगेलें तें लांब केंस मनाक पिशें लायताले. तिणें फुलांफुलांची पाचवी साडी न्हेशिल्ली. अण्णान तिका एके नदरेतूच पसंत केल्ली.</p><p>हांगा येतकरी मात, ह्या चार वर्षात ती घगान रापेल्ली. आंगाचो घसघशीपणा वचून एक शिवडी जाल्ली. अण्णा सदांच म्हणं...’...आपूण तिका सूख म्हण्टात तें दिलें ना. इतलो गांवदेस भोवन येयलो. तिका खंय म्हूण घेवन गेलोना. हांडलो आनी ह्या घुल्लांत किडेवंक घालो...’</p><p>व्हदळ तिगेले आवय बापूय येयिल्ले. आवय घुवेक वेंग मारुन ‘तुका बुडयलें गो पुता, आमी...!’ म्हूण व्हडा व्हडान रडली.</p><p>आतां तर ती जिवाची बीन वाट लावूंक लागल्या...</p><p>भायर काळखाची सयां मारुंक लागिल्लीं.. वेळ पडचो आदीं हुनेक जेवोवंक जाय! पळवया, आतांतरी जेवता काय म्हूण...!</p><p>रेणू उठलें, आनी हुनेल्या कुडीत गेलें. ताणें ल्हवूच ‘हुने...’ म्हुण उलो माल्लो</p><p>हुनेन हां हूं कांयच केलें ना. ती ओग्गी दिमयेंत तकली रिगोवन बशिल्ली. माणयेर पेटोवन दवरिल्ल्या पंटेकडेन, आनी खुंटयेर हुमकळयिल्ल्या सुताकडेन, एकधारेन पळयताली... रेणूक तें पळोंवन घळ्ळ जालें.</p><p>ताका याद जाली लग्नां दिसाची. नवी व्हंकल हुनी हेच कुडीत दिमयेत तकली रिगोवन अशीच बशिल्ली... पूण हे हुनयेत आनी ते हुनयेत केदो व्हडलो फरक आशिल्लो! कपलभर कुंकूम लायिल्ली.. ! माथेंभर फुलां माळिल्लीं! आंगभर भांगरां शिंरगारांनी सोबिल्ली हुनी...! त्या व्हनयेल्या मुखांमळांर, आंगार, एक आगळें तेज खेळटालें, खंय गेलें तें तेज आयज? खंय मरुन पडली सया ? त्या दिसा हुनी ह्या कुडीत आपणाले अयापण बेंगोवन बशिल्ली. आयज ती अयावपणापासत रडटां! कित्याक शेणलें तिचें अयावपण? देवा तुका म्हजोच भाव जाय आसलो?</p><p>रेणू तिजे म्हऱ्यांत गेलें. ‘हुने जेवण हाडूं...? आयज तरी दोन उंडी जेव...’ तिणे तकलेनच न्हयकारलें.</p><p>वाजंत्री वाजिल्लो, ढम्म ढम्म आवाज लागी लागी येवंक लागलो आनी रेणुल्या ‘हड्ड्यांत चडच ढऽड्डूंक लागलें.</p><p>कोणे तरी म्हळें , ‘न्हवरो लागीं पावलो. व्हकलेक तांदूळ लाय!’</p><p>रेणूक रांदचे कुडींत म्हऱ्यांत शेंदरी पातळावन बसयिल्लें. तें निळींच जरी देगेंची साडी न्हेशिल्ली. केसांची लांब फांती सोडोवन ताचेर आबोलें फुलां सोर सोडयिल्लो. ते भायर माथ्याक फुलां फातयोंय माळिल्ल्यो. कानांक डुलां, गळ्याक नेकलेस, मुगामाळ, हातांत काकणां , पाटल्यो आनी बोटाक मुदी घाल्ली. कपलार एक भांगतिळोय लांबतालो.</p><p>रेणुल्यो इश्टिणी आशिकुशीक बशिल्ल्यो. कांयजणी फकाणांय करताल्यो, हांसताल्यो...</p><p>घरांत माटवांत सगळोच एकातरेचो बोवाळसो चलिल्लो. घरचीं मनशा, सोयरे , दायजीं सगळेच भायर भितर करताले. कोण ना कोण खंयच्यातरी वावरांत घुस्पलो.</p><p>सकाळसावन रेणूक अण्णाली परतून परतून याद येताली. सकाळी उठिल्लें तेन्नाच दोगीय भयणी आनी हुनी एकांमेकांक मिठी मारुन खूब खूब रडिल्लीं. अण्णाची याद करुन करुन रडिल्ली.</p><p>रेणूक दिसलें हे घडीक अण्णा आसल्यार आपूण ताचे खांकोळांत रिगून खूब खूब रडटा आशिल्ले. आनी अण्णाय आपल्याक कपलाक तांदूळ लावन ‘बरें करून राव घोवागेर...’ म्हूण दोळ्यांक दुकां हाडून सांगताशिल्लो.</p><p>भावोजीन आनी मीरान येजमानपण केल्ले.</p><p>भावोजी रेणूक कपलाक तांदूळ लावंक येयलो... रेणूक दिसलें, हे घडीर भावोजीच्या सुवातेर अण्णा आसताशिल्लो. खरें म्हळ्यार हो म्हज्या आवय-बापायचो अधिकार. आवय बापूय सोड, निदान भावाक तरी हो अधिकार मेळचेलो. देवा, कितलें नशीब फुटकें हांव...!</p><p>तें मनातच आवय-बापायक आनी भावाक पांयां पडलें. मागीर तांदूळ लावंक मुखार येयिल्ल्या भावोजीक आनी भयणीक पांयांक हात लावन पायां पडलें. आनी ते रडूंक लागलें...</p><p>मुखारुच ताटांत अक्षदा दवरिल्ली. भावोजीन आनी मीरान देवाक सांगणी करुन ती रेणुल्या कपलाक लायली. उपरांत वाड्यावेले, सोयऱ्यातले एकेक जाण्टी मनशा येवन तांदूळ लावंक लागलीं..</p><p>इतल्यांत भावोजीली भयण लीलाताई बोवाळत येयलें. ‘न्हवरो पावलो. तुमी कितें करतात अजून..? न्हवरेकार लोक नावर्शेक माटवात पावलें...’</p><p>अमृत्यान शशिकांताल्या ताळयेर इल्लें तेल घालें. हातार इल्ली धंय दवरलीं.</p><p>’येतां हांव.’ अशें म्हणत शशिकांतान बॅग उखल्ली.</p><p>बंटानय एक बॅग उखलून खांदार घेयली.</p><p>अमृत्यान म्हळें ,’बाबू सांबाळून रे.. गाड्येर होडयेर, येतना, वतना जतनें..’</p><p>’हूं...’ ताका उतर फुटनां जालें. ‘येता’ अशें मोन्यानीच सांगून, तो भायर सरलो.</p><p>मदलो तांबडो रस्तो बलांटून तेमी रस्त्यार येयली. रेणू आनी शालिनीय वांगडां आशिल्लीं. येतना रस्त्यामेरेन कोणूच एकामेकांवांगडां उलयले ना.</p><p>रेणूक तर बेठेंच खूब खूब रडूंन घेवचें अशें दीस.</p><p>थंयच्यान एक रिती रिक्षा बस स्टँडा दिकेन वयताली. ‘ही पळय, हाचेर वचुयां...’अशें म्हणत शशिकातांन रिक्षाक हात दाखयलो.</p><p>रिक्षा थोपली.</p><p>तांणी दोनूय बॅगां रिक्षात घाली. आनी रेणू, शशिकांत आनी शालिनी रिक्षात बसली.</p><p>’खंय ...?’</p><p>’बस स्टँडार...’</p><p>शशिकांतान बापायक हांत हालोवन, ‘येतां हां...’ म्हळें. रिक्षा सुरु जालीं..</p><p>रेणू वाटेर घुम्म मोनें. एक उतर सुदीक उलयलें ना. शशिकांतान बेठेंच कितेंय विचारल्यार ‘हां..हूं...’ करतालें. ते सुदीक भरिल्ल्यां उतरांनी.</p><p>शालिनी मात भावांकडेन खूब कितें कितें उलयतालें. मदीच फकाणांय करतालें.</p><p>रिक्षा स्टँडार पावतकीर, रिक्षावाल्याक पयशें फारीक करुन तीं बॅगां घेवन, मुंबय बस थांबता ते सुवातेर येयलीं. बस आदीच येवन हजर आशिल्लीं.</p><p>शशिकांतान दोनूय बॅगां घेतली. तो बसीत चडलो.</p><p>तो बसीत चडतकीर, रेणूक रडूंकच येवंक लागलें. ताका दिसलें बसीतल्यान ताका सकयल देंवोवचें, आनी सांगचे, नाका ती नोकरी. आमी हांगांच शेतांत कितेंतरी किडोवंन खांवंया.. नातर म्हाकाय वांगडां व्हर. आमी मेळत तशी रावुंयां...</p><p>रेणून शालिनीक म्हळें, ‘बस अजून सुटूंक कळाव आसा. आमी या बसींत...’</p><p>इतल्यान खंयच्यान नेणो एक रेणुल्याच पिरायेचे चेडूं धांवत धांवत येयलें. रेणूक पळोवंन म्हणूंक लागलें, ‘कितें गो रेणू, लग्न जालें खंय न्हूं तुजें? आपयलें ना मुगो..’ आनीक खूब कितें कितें उलोवंक लागलें... पुणून ताची तीं उलोवणीं रेणुल्या मतीत वचनाशिल्लीं. ताणें बेठेंच ‘हूं हूं...’ केलें. निमाणेकडेन येतां हां मागीर मेळुयां...’ अशें म्हूण ते आनी शाली बसीत येयली.</p><p>केन्ना केन्नाय ताका एकट्याकूच भिरांतशी दिसताली. तर केन्ना केन्नाय त्या घरात घुस्मटिल्ल्यां भाशेंन जातालें. ताका दिसतालें, आपूण खंयच्या ह्या बंदखणीत येवन पडलें ? गांवात गांवभर भोंवूक मेळटालें, तोंडभर उलोवंक मेळटालें. हांगां सगळेच बंद करून रावूंक जाय.</p><p>दारांत टिर्रर्र जालें.</p><p>रेणून बेगोबेगीन दार उक्तें केलें.</p><p>शशिकांत भितर येयलो. भागिल्लो, थकिल्लो, येयलो तोच कदेलार बसलो. ‘बरो जोर येयला म्हाका...!’ ताणें आपणाल्या कपलार हात दवरीत म्हळे.</p><p>’आं?’ रेणून ताच्या कपलार हात दवरून पळयलें. ‘हय मूं...’</p><p>’हे घे बॅग’. ताणें बॅग रेणूक दिलें. ‘डबो तसोच आसा उक्तोय केलो ना.’</p><p>’म्हळ्यार तुमी जेवले ना तर...?’</p><p>’ना.’</p><p>’सकाळीं गेल्लें तुमी, अजून मेरेन उपाशीच आसात...?’</p><p>’जेवची इत्साच जाली ना.’</p><p>’आतां वाडूं?’</p><p>’नाका! कांयच खायन दिसना!’</p><p>’अरे देवा !... तुमी दोतोराकडेन गेल्ले?’</p><p>तो ओग्गी रावलो. मागीर ल्हवूच म्हणूंक लागलो, ‘पळया, जोर देवना जाल्यार, गेल्यार जालें.’</p><p>इतलें बजावन सांगिल्लें तुमकां. चड जाल्यार दोतोराकडेन वचात म्हूण, उठा! कपडे काडात आनी आड पडात...!’</p><p>शशिकांत उठलो, ताणें कपडें काडून दवरले. बाथरुमात वचून येयलो. आनी खाटीर आड पडलो. तकलेवेल्यान पांगरुण घेवनं ओग्गी न्हिदलो.</p><p>रेणूक येवन पांगरूण वयर करून, परतून ताच्या आंगाक हात लावन पळयलें, आंग सुमार हून जाल्लें.</p><p>’हांव वखदां झरोवन दितां तुमकां...’ अशे म्हूण, ताणें वखदां सांगशेंतल्यान मळावेलें कोडूल आनी उरफाटें काट्यामुळ भायर काडले. तोपांतल्यान पेल्यांत इल्लें गरम उदक घेयलें. साण्ण घेवन बरी धुयली. ताचेर तीं दोनूय मुळां झरयलीं. बरें चार चमचे वखद केलें. आनी पेल्यात घालून घोवाक दिलें. ‘हें घेयात...’</p></body></text></Doc>